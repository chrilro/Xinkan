Title: Sipani 1974R
Speaker: Cipriano Gόmez Yermo
Language: Guazacapán
Collector: TK
Date Recorded: 1974
Date Transcribed: ?
Date Typed: 08/09/2006
Typed By: ER

<text>
˹man de (1) kumu sipani,
mušukʼa nał hente;
tʼuur’iiłi ke mułəkʼə naʔał 
muter’o,
ʔi mušukʼa naʔał.
ʔi kʼał beese, łəkʼəy’ kʼał šurumu ʔi turey ša maku,
ʔi ˀentonse hin nał mułəkən’ə handaʔ mutum’u ʔim’a,
ʔi ˹con el tiempo (1) , łəkʼəy’ ˹muʔayapaʔ (2) huurak
na šurumu.
porke kunuy nah muʔeskopeeta,
muter’o nał tuma,
ʔi mutur’a ša maku.
ʔi ˹mutilʼakʼa naʔał (3),
ʔi ˹munuhu¢ʼu (4) naʔał.
ʔentonse despwes hin bał nał ˹akʼənəkʼi (5) hinah,
ʔoor’o wereke kiʔ,
ʔentónse ʔ/ukey pensar nahłik ke kuy nał hiʔ šukʼey surumu.
ʔi komo nah šurumu kiten’ah hənəkʼih (6) naʔał,
ʔakuła turey troosoh yəma,
ʔi ʔukey ʔenkantar
ʔi pʼur’uy hinaʔ pʼuur’uk,
ʔi ʔukey ʔenkantar
porko łotʼotʼo nał hiˀ troosoołe hutu.
ʔentonse poy’oy nał nahłik
	ke nah na šurumu łotʼotʼo nał hiʔ narih,,
	ʔi ke troosoh yəma hoor’oy nah byen pʼuuruʔ
˹de (7) wapi ʔasta ša huuših. (8)
ʔentonse ʔimey nah ke:
“ʔišikʼi pari ˹síi (9) ndaʔ ʔukʼak (łəkʼək ?) lograr.
sam’u nah naka wapi, 
kuy nah sam’un šan šeekʼeh”
poy’oy nah ke šurumu naʔał,
kih na šurumu siiriʔ nał ʔukah ˀəəlʼə ˹ʔotok šasha (10).
ʔentonse ʔasək nikʼiy na ʔałi, 
haapaʔ kiˀ patʼey ˹na klaabuh (11) yəma šan šeekʼeh,
	šamin’ih, ša pašaha,
tumukiˀ ˹ša (12) nikʼiy na ʔałi, 
tumukiʔ ˹haaraʔ. (13)
ʔentonse hin bał paataˀ ˹kuykuy (14) kikih.
ʔentonse ʔim’ey ke muʔukʼa nał perdonar,
ke hin bał šan han hiʔ kuy puley nah.
ʔi ʔimey nah ke kuy ʔakuˀ wirkiy 
	miy’aałi, patʼuułi, hur’uułi, hašuułi.
ʔentonse na šurumu hin nukʼey akʼuh.
mehor ter’oy dyuunabes,
porke si wirkiy naʔał kumu hur’u/miya
hin ba nał mukšukʼa miy’aałi,
porke ˹tupʼeyˀ (15) práktiko,
porke ʔasək muʔukʼa nał pensar mułaałi miya,
	ke ku šukʼey ˹ʔikʼał (16) miya ʔała peˀ,
him bał nał minakʼi miya, mehor ʔakuła nał ˹šiiriʔ (17). 
kumu hin wirkʼiy nah,
hin muhən’ə miy’aałi ˹łəkə (18) kuy teroʔ.
ʔakaniˀ mukšukʼa neełek miya
ʔasək muḳłakʼa/mukʼniw’a.
</text>
<notes>
1.  man de- <er> these two words are underlined with a wavy line </er>
2.  muʔayapaʔ- <tk> {EDAD DE (A SER)/muʔayapaʔ} </tk>
3.  mutilʼakʼa naʔał- <tk> muʔukʼa nał salar </tk>
4.  munuhu¢ʼu- <tk> munuh¢u a Xinca mistake </tk> 
5.  akʼənəkʼi- <tk> akontentoke </tk>
6.  kiten’ah hənəkʼih - <tk> {muy listu/kiten’ah hənəkʼih} </tk> 
7.  de- <tk> dende (→ de) </tk>
8.  dende (→ de) wapi ʔasta ša huuših- <tk> “como que de pie a cabeza </tk>
9.  síi- <er> this word has a box drawn around it </er> 
10. ʔotʼok šaha- <tk> {ʔotʼok šaha/maku} pwertah </tk> 
11. na klaabuh- <tk> kumu čutuułi kumu klábułi </tk>
12. ša- <tk> ʔonde </tk> 
13. haaraʔ- <tk> ʔukey ˀensartar </tk> 
14. kuykuy- <tk> ʔukey mober </tk>
15. tupʼeyˀ- <tk> ʼukey nał dehar </tk>
16. ʔikʼał- <tk> “tal </tk> 
17. šiiriʔ- <tk> šĭriʔ ? </tk> 
18. łəkə- <tk> {łəkə/han bari} </tk> 
</notes> 