Title: Sipani 1974I
Speaker: Cipriano Gόmez Yermo
Language: Guazacapán
Collector: TK
Date Recorded: 1974
Date Transcribed: ?
Date Typed: 08/10/2006
Typed By: ER

<text>
man de kumu sipani,
mušuka nał hente;
tʼuur'iiłi ke mułəkʼə naʔał
muter'o,
ʔi mušukʼa naʔał.
ʔi kʼał beese, łəkʼəy kʼał šurumu
ʔi turey ša maku,
ʔi ˀentonse hin nał mułəkən'ə handaʔ mutum'u ʔim'a,
ʔi CON EL TIEMPO, łəkʼəy' EDAD DE (A SER) huurak
	na šurumu.
porke kunuy nah muʔeskkopeeta,
muter'o nał tuma,
ʔi mutur'a ša maku.
ʔi ˹mutilʼakʼa naʔał (1). 
ʔi ˹munuhu¢ʼu (2) naʔał.
ʔentonse despwes hin bał nał ˹akʼənəkʼi (3) hinah,
ʔoor'o wereke kiʔ,
ʔentónse ʔukʼey pensar nahłik ke kuy nał hiˀ šukʼey šurumu.
ʔi komo nah šurumu muy listu naʔał,
ʔakuła turey troosoh yəma,
ʔi ʔukey ʔenkantar
ʔi pʼur'uy hina pʼuur'uk,
ʔi ʔukey ʔenkantar
porko łotʼotʼo nał hiˀ troosoołe hutu.
ʔentonse poy'oy nał nahłik
	ke nah na šurumu łotʼotʼo nał hiʔ narih,
	ˀi ke troosoh yəma hoor'oy nah byen pʼuuru≥
˹dende wapi ʔasta ša huuših (4).
ʔentonse ʔimey nah ke:
“ʔišikʼi pari síi nadaʔ ʔukʼak lograr.
sam'u nah naka wapi,
kuy nah sam'un šan šeekʼeh”
poy'oy nah ke šurumu naʔał,
kih na šurumu šiiriˀ nał ʔukah ʔəəlʼə pwertah.
ˀentonse kwandu nikʼiy na ʔałi,
haapaʔ kiˀ patʼey ˹na klaabuh (5) yəma šan šeekʼeh,
	šamin'ih, ša pašahah,
tumukiˀ ʔonde nikʼiy na ʔałi,
tumukiʔ ˹haaraʔ (6).
ˀentonse hin bał paataˀ ˹kuykuy (7) kikih.
ˀentonse ʔim'ey ke muʔukʼa nał perdonar,
ke hin bał šan han hiˀ kuy puley nah.
ʔi ʔimey nah ke kuy ʔakuʔ wirkiy
	miy'aałi, patʼuułi, hur'uułi, hašuułi.
ˀentonse na šurumu hin nukʼey akʼuh.
mehor ter'oy dyuunabes.
porke si wirkiy naʔał kumu hur'u,
hin ba nał mukškʼa miy'aałi,
porke ˹tupʼeyˀ (8) práktiko,
porke ʔasək muʔukʼa nał pensar mułaałi miya,
	ke ku šukʼey ˹ʔikʼał (9) miya ʔała peˀ,
him bał nał minakʼi miya, mehor ʔakuła nał šiiriʔ.
kumu hin wirkʼiy nah,
hin muhən'ə nmiy'aałi łəkə kuy teroʔ.
así es ke mukšukʼa neełek miya
al rato que uno quiera; bueno.
</text>
<notes>
1.   mutilʼakʼa naʔał- <tk> nuʔukʼa nał salar </tk>
2.   munuhu¢ʼu- <tk> munuh¢u- a Xinca mistake </tk> 
3.   akʼənəkʼi- <tk> akontentoke </tk> 
4.   dende wapi ʔasta ša huuših- <tk> “como que de pie a cabeza” </tk>
5.   na klaabuh- <tk> “kumu čutuułi kumu klábułi </tk>
6.   haaraʔ- <tk> ʔukey ˀensartar kikih </tk>
7.   kuykuy- <tk> ʔukey mober </tk>
8.   tupʼeyˀ- <tk> ʔukey nał dehar </tk>
9.   ʔikʼał- <tk> “tal” </tk> 
</notes>