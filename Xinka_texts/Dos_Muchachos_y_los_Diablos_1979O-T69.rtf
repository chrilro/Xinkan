Title: Dos Muchachos y los Diablos 1979O
Speaker: Francisco Marroquín López
Language: Guazacapán
Collector: TK
Date Recorded: 1979
Date Transcribed: June 1979
Date Typed: 07/30/2006
Typed By: ER

<text> 
pwes kʼał (1) šurum’uułi akuła kʼan’i (2) hašu
hiná mušuyaku.  šikʼi pari akúwa (3) łik šan (4)
šahah ʔuy (5), par’a hašu hiná mutama¢ʼi.  ˀi 
asək mułəkʼəwa hašuułi, ˹mułosokʼo (6). 
mukʼan’i nah.  i musam’u, i ašawaʔ ałi.
išapʼa kur’uh (7) na hašuułi, asta natəəkah 
muweskʼew’an.  wakiy’a (8) nał hiʔ na šurum’uułi.
ʔi eneeso šan šahah kʼał pahi, [šan šahah
kʼał pahi] imey dyablu, “ha... na nenˀ kuy tur’an 
piyʔ wał šurum’uułi.”  “i handaˀ kuy pulʼak⁺an.” 
“haˀ... kuy pulʼan nenˀ hašu.  ˀi ˹ša (9) ankʼaniʔ
nenˀ paʔał, kuˀ hiˀ na šurum’uulu šăwuʔ ˹ʔalʼan nenˀ (10).
i onde kuyukʼan sentir nenˀ ke šaawuʔ
˹ʔalʼan nenˀ (10) kuy ˹ʔišpan kur’un yərnan (11) ša pahi,
natəy’ah kuy wər’əłkin (12).  i kuy parnin.” 
imey dyablu.  “ʔa.. kuriy’a pweh yuu” imey nah
otro dyablu.  “kuriy’ḁ.” pwes.  kʼał pari nangun,
akukʼi łiḳ na šurum’uułi par’a hašu.  [kwando]
ša pir’iy (13) na šurum’uułi, kʼał kumu ʔəran hašu 
ʔah, kʼənəkʼəh na šurum’uułi, “nah hašu si,
ku yaḳ šawuʔ ʔałi.  kuy ˀišapik asta naaʔyah.”
i [..kʼan’iyˀ].  na šurum’uułi kʼan’iyˀ; kʼał sam’uy nah
wapʼih hašu.  i sukʼuyˀ.  i eneeso, taayiˀ otro
šurumu.  “ʔah.  na nenˀ ku yan šawuʔ ʔał hutu (14) tałi.” 
šaawuˀ ša hutu tałi na hašu.  eneeso ya pał kiˀ
ʔišpaˀ kur’uh na hašu, kwando taayiˀ kʼał
šurumu.  i imeyˀ, “a... handaˀ pulʼa kak⁺an naka.
aʰ, naa peʔ (15).  šawuy’a peˀ ša hasu.” ʔah, na hašu 
kənəkʼi hiˀ, porke kuy ter’oyˀ takʼał (16) šurumu.
eneeso na šurumu pir’iyʔ ke hin šan ʔutʼuym’ah
na hašu.  pir’iyˀ ke hin šan ʔutʼuymah na hašu.
“haʔ.  pir’i naka šurum’uułi” imey nah.
hin šan ʔutʼuym’ah na hašu.”  “ʔah, handaʔ
kaʔim’a” im’ey łiḳ na šurum’uułi.  “haʔ.  pir’i peˀ.” 
ʔa.. łiikʼaˀ (17) ʔał hašu na šurum’uułi.  ʔaay,
ukʼey almirar na šurum’uułí ke hin šan 
ˀutʼuym’ah na ʔəran hašu.  haʔ.  ˀentónses ʔimey otro 
šurumu, “haʔ.  andaˀ sukʼuk, i muḳʔulʼu{y’/y}a ša 
naru.”  “ˀi ˹han hiˀ (18) muḳpulʼa” “haˀ.  par’a peˀ kał
maałək, i muḳpulʼa nah narih.  muḳpulʼa nah
narih.  i ˹kuy pohrok (19) na hašu, koneeso
muḳpulʼa nah ˀutʼuym’ah.  ˀi ša ʔutʼuym’ah, kuy
sam’un nenˀ.  aber si mukʼər’əəša (20) nenʔ.  imey na šurumu.
haʔ.  entre {todo/tumuki} šurum’uułi, pwes,  sukʼuy na hašu 
ʔulʼuy’ey łiḳ ša naru.  na kumu hašu entre 
r̃aatu, komo məərəkʼə (21) hiˀ ša naru, haˀ. 
ki si ma{h/s} akuˀ, pero entre ˹tumukiˀ (22) šurum’uułi,  
hin apataʔ kuˀ na hašu.
kał sam’uy ša mami, otro ša puh.  kwando imey
na šurumu, “ihuukah (23) na ʔutʼuym’ah pweh. 
andaˀ ukʼaḳ nah.  pohro kiˀ nu͒kʼa nah.
koneeso muḳwašatʼa na ʔutʼuym’ah.  ʔukʼa kiʔ
nukʼa nah.  koneeso mukʼwašatʼa.”  i saamuʔ
pwe͒̂ˀ, i ba... nukʼa nał (kʼeyʔ) (24) hiná kʼał hiši.  
koneeso muwašatʼa.  nah maałək asta ˹šamʼa. (25)
ʔa... pohroʔ byen (26) [na kumu hašu] šan {kʼ/g’}aw’ah (27) tʼitʼah.
ȇntre r̃aatu komo məərəkʼə nał hašu, hiná 
kumu ʔutʼuym’ah de maałək.  “ʔah, tonses si,” 
imey nah šurum’uułi.  “(i)šikʼi pari, si.  nukʼa kiʔ (28)
sakah (29).  šikʼi pari sí muḳšaw’uʔ ˹šaʔah (30).”
ˀah.  na hašu, ʔuupuˀ.  ˀeneeso imey otro.  “haˀ,
na nenˀ kuy sukʼun.  ša tałí, koneeso hin aʔišapʼa
k⁺ur’uh (31).”  sukʼuy hiná mutamaa¢ʼiʼ.  na hašu
hin pał ateroˀ akukʼi, porke ki nam’ah
muˀukʼa nał sentir na ˀutʼuym’ah maałək.
eneeso, pwes, imey otro.  “mehor nan’i kiʔ 
na hašu.  ˹ooła [a]teroʔ (32).
mehor nan’i kiʔ.  naniyˀ na hašu.  waakʼaʔ
na hašu, hiná muˀutʼuym’ah maałək.  ša kwando
taayiˀ ša ˹makʼuh (33) dyabluułi, imey nah
dyabluułí, a haa, nȃka si meero ke kapohroʔ,
šan {g/|kʼ|}aw’ah tʼitʼȃka.  i han daˀ ałi nukakaʔ kikaʔ ?
hḿ ?”  imey na dyablu.  “na šurum’uułi man,
mas dyablu ne neełek, porke sam’uy nenˀ, i
ʔulʼuy⁺ey nenˀ ša naru, i pohroy na kʼaw’aʰ tʼitʼanˀ.
ki nam’ah ukʼan sentir.” imey na dyablu.
eneeso imey otro. “haʔ.  na nenˀ ku ʔyan, pero
{ku ʔyan/kuy} pulʼan peeloˀ.  hm.  aʰ ˹{ku ʔyan/kuy} (34) pulʼan peeloˀ.”
“akuy’a, pweh.”  imey łik nah.  pwes, łaaraˀ ša pakʼi (35).
ša pir’iyˀ kʼał šuraya.  ˀe∙∙ ki kʼənəkʼəh na peeloʔ
onde pir’iyˀ šuraya.  hm.  kwanto kuuruʔ ˹tiˀih (36)
hm.  tonse imey šuraya.  “haa na peeloʔ həʔ. 
hin pur’in pir’i (37).”  eneeso imey ut⁺ah, 
“ʔaa, na nenˀ šikiˀ hin pur’in pir’i.  aa,
˹hin hənən (38) si hin ¢ʼama peeloʔ na heʔ.  ˹ˀandaˀ pir’ik (39) si
ter’o tur’a kʼey mapʼu.”  ¢ʼih kiˀ ʔih waakʼaˀ na
šuraya, --- ukʼeyˀ kʼał šuunik
ša ʔuray, hiná ʔuy.  en lo ke ʔuw’iyˀ peeloˀ,
natəy’ah na peeloʔ, i kʼaataʔ na peeloʔ,
kʼaataˀ nał kiʔukah na peeloʔ, kwando ʔišpaʔ
šuraya.  ʔuwiy na peeloʔ.  ˹asək (40) saak⁺aʔ na
peeloʔ, na peeloʔ imey ke “šikʼi pari sí antur’a
anke sea šuraya.” ki!  hin daʔ wiškiyˀ kumu
šuunik pari ʔuy pweh ʔałi.  wiškiyˀ nah kumu šuunik
pari ʔuy ʔałí.  ʔe... tȗmukiʔ taałaʔ kiʔ kumu wərəłaʔ (41) na peeloʔ
ša naru.  i pero ˹ša (42) imey nah ay’aała.
“pero handaˀ ałi hin akawiˀ na peeloʔ ?
hin akawiˀ ! i wərəłkiˀ ša naru.  i
handaˀ kuy kawiˀ si puuru dyablu kiʔ
pełtemeˀ.  tur’a otro ke si ukʼan nah
pari ʔuy.” akaniˀ na k̮wento man tumuw’ah.  paʔał.  
</text>
<notes>
1.   kʼał- <tk> unos </tk>
2.   kʼan’i- <tk> lazar </tk>
3.   šikʼi pari akúwa- <tk> cada día van </tk>
4.   šan- <tk> a la </tk> 
5.   šahah ʔuy- <tk> orilla de río </tk>
6.   mułosokʼo- <tk> {mułosokʼo, o mukʼan’i} </tk>, [mułosokʼo, o mukʼan’i]- <tk> lazar </tk>
7.   išapʼa kur’uh- <tk> salía huyendo </tk>
8.   wakiy’a- <tk> jugando; wakʼi </tk>
9.   ša- <tk> {ʔonde/ša} </tk> 
10. ʔalʼan nenˀ- <tk> {ʔałi nenʔ/ʔalʼan nenˀ} </tk> 
11. ʔišpan kur’un yərnan- <tk> arrancar carrera </tk>
12. wər’əłkin- <tk> desbarrancar; revolcar </tk>
13. ša pir’iy- <tk> onde viene </tk> 
14. hutu- <tk> nuca </tk> 
15. naa peʔ- <tk> ¡veníte! </tk> 
16. takʼał- <tk> 6 </tk> 
17. łiikʼaˀ- <tk> kʼ C = k F </tk>
18. han hiˀ- <tk> {handaʔ/han hiˀ} </tk>
19. kuy pohrok- <tk> {ku ˀyak pohor’o/kuy pohrok} </tk>
20. mukʼər’əəša- <tk> arrastra </tk>
21. məərəkʼə- <tk> pujando </tk>
22. tumukiˀ- <tk> {todo/tumukiˀ} </tk>
23. ihuukah- <tk> (əstəəhuukah F); aquí está </tk>
24. (kʼeyʔ)- <er> the “e” has a “+/˗” above it </er>
25. šamʼa- <tk> {muhuutak/šamuurih} </tk> 
26. byen- <tk> čʼama </tk>
27. {kʼ/g’}aw’a- <tk> groin </tk>
28. nukʼa kiʔ- <tk> dejále que </tk> 
29. sakah- <tk> se levante </tk>
30. šaʔah- <tk> {ša nah/šaʔah} </tk>
31. k⁺ur’uh- <tk> (kuuruˀ) </tk>
32. ooła [a]teroʔ-  <tk> {no baya a ser ke ateroˀ/ooła [a]teroʔ} </tk>
33. makʼuh- <tk> {mumaku/makʼuh} </tk>
34. kuy- <tk> {ku ʔyan/kuy} </tk>
35. pakʼi- <tk> pared del barranco; “pahi” barranco </tk>
36. tiˀih- <tk> {tiˀ šuraya/tiˀih} </tk>
37. hin pur’in pir’i- <tk> no lo he visto yo </tk>
38. hin hənən- <tk> {saber/hin hənən} </tk>
39. ˀandaˀ pirʼik- <tk> {aber/ˀandaˀ pir’ik} </tk>
40. asək- <tk> {en kwanto/asək} </tk> 
41. wərəłaʔ- <tk>wərəłkiłaˀ wərəłkiˀ = wərəłaʔ - se debanó; wərəłkiłah; wərəley </tk> <er> the original word in text was “wərəw’ah” but there is a line indicating that “wərəłaʔ” should be inserted in its place.  “wərəłaʔ” is also circled. </er>
42. asək- <tk> {en kwanto/asək} </tk>
</notes>