Title: Tuuruʔ 1979R
Speaker: Cipriano Gόmez Yermo
Language: Guazacapán
Collector: ?
Date Recorded: 1979
Date Transcribed: ?
Date Typed: 08/09/2006
Typed By: ER
 
<text>
kuy ʔim’an na muʔistorya łík Tuuruʔ.
na Tuuruʔ, na muła ʔuy, kuy ʔim’an na muʔistorya.
A
pwes na muʔistorya muła ʔuy,
ʔakukʼi nał łik hiʔ,
ʔi waštaˀ ša kʼał maku neeła ʔikʼał huurak,
ʔi niwey nah posaada,
ʔentonse ʔar’eyʔ tʼuur’iiłi par’a kʼał  paawak,
ʔi na nah ʔenkwantu pulʼey doose kuur’uk,
ʔi yar’uy tiˀ r’aamah paawak.
ʔentonse wirikʼiy naʰ paawak huurak.
ʔimey ke:
“pʼuusu kiʔ paawak,
pʼuusu kiʔ paawak” - ˀimey nah paawak.
ʔi na paawak, kumu ke netkaˀ, 
ʔi ʔuułuʔ ša naru.
ʔi kumu na tʼuur’iiłi tikʼiłaˀ łik par’a paawak,
ʔi ˹ʔasək (1) tiikʼi pał nał hiʔ tʼuur’iiłi,
kuuruʔ nah
ʔi kʼəy’eyˀ,
ʔi kʼatay’ey ša kuur’uk.
ʔentonse na nah waakʼaˀ łik ša šaaru aʔipalʼa.
“ndaˀ ˀipalʼa.
˹ʔasək (1) ku yak taʔ,
šurumu kuy šukʼak.
kwalkyeera de šurumu kuy šukʼak”
“pwes, bweeno” hiˀ (nah).
waakʼaˀ łik ʔipalʼa
[ʔi ʔentonse apełteme łik naʔał.] ?
ʔi hooroy nah ʔikʼał šuraya
	ke mutunatʼi nał hararih kəəwəh 
	ʔi haaniˀ marimba nał kaw’ih.
ʔi ʔentonse na Tuuruʔ,
	˹ʔasək (2) tuumuˀ ʔičʼiłaˀ łik łík šurum’uułi
	˹ʔəran (3) tawu muyəkʼəša nał kuur’uk ša nał hiʔ
	porke ša ˹¢ʼərwə r̃aama (5) nał sukʼuy tumukiˀ 
		kuur’uk huurak.
ʔentonse ʔentre de šurum’uułi, mupar’a nał ču kər’əh.
“kaʔ hiʔ ču kər’ən ʔay ?,
kaʔ hiʔ ču kər’ən ?
čəkəyən!” ʔi “čəkəyən!”
hin nał ateroʔ pur’iy nah.
ʔentonse ʔalfin de tantu, pur’iyˀ nah šuy’akałi,
ʔi ʔimey nah ke:
“łəkʼay’a neełek”
“hm̂.  han-daʔ ʔałi katikʼiłaʔ naka pweh ?
na nenˀ hin ndikʼiłaʔ,
hin łaray’ey nenˀ ša paawak.”
“ʔah, łəkʼəy’a neełek ʔombre,
kuy par’ak kookoʔ neła kašukʼa.
kuy łəpʼək naka.
hin guy nukʼak ke kaʔakukʼi”
pwes ʔenfin, na Tuuruʔ wirkiy na paawak.
ʔimey nah:
“pʼuusu kiʔ paawak.
pʼuusu kiʔ paawak.”
ʔenkwantu weskey kikih ša naru,
ʔi saak⁺aʔ paawak šikiʔ,
hurułey kikih.
ʔentonse na šuraya tupʼeyˀ ša maku,
	tunatʼi ˹kəəwə harari (6) nał hiʔ,
peero hararih kəəwəh naʔał.
ʔi ʔimey nah Tuuruʔ:
“kuy ʔim’a kan nah ke mutunatʼi mumarimba.
˹ši nah mutum’u mutunatʼi mumarimba (7),
ku y’an gawiʔ nenʔ.
˹asək (1) muʔukʼa segir tunatʼi,
pwes ˹łəknəy łik (8) tumukiʔ šuy’akałi,
ʔi muʔim’a nah nah:
“tundi kiˀ kamarimba, pweh”
ʔi ʔonde muʔukʼa nał segir tunatʼi mumarimba,
tuupaˀ ¢ʼih ʔih na Tuuruʔ.
ʔi ˹asək (1) hin bał mutunatʼi naʔał,
muʔukʼa nał segir kaw’ih.
ʔi ʔentonse, ʔimey nah:
“nukʼa nah ču kər’ən waʔ tuntʼiyˀ ka marimba.”
“ʔa hin, porke muter’o nenʔ”
“hin, ʔombre, komo ke kuy ter’o naka čərəkəʔ kʼał ču kər’ən ?
ba pwes, ʔalfin ˹łəknəyˀ (9),
ʔi nukʼey nah muʔuuli.
tuuyuˀ tunatʼi yuhkʼaˀ kiˀ.
nukʼey nah hinaˀ tumukiʔ humukih.
ter’oyˀ ˹hinaˀ ʔuuli. (11)
pwes nah šurum’uułi, pulʼey łik na ʔalmwerso,
kʼał paa¢ʼi hiʔ,
kʼał šuwikʼi hiʔ,
ʔotro waəy’a ʔuy hiʔ.
ʔi ˹tum’uy šipʼi šah (12) šuraya,
ʔi puleyʔ na ˹ašukaʔ (13) šuraya,
ʔi tupʼey mapʼu neła muʔalmwerso.
(place this later) [˹ʔasək (14) nah pał tumukiˀ waakʼaʔ łik ˹təškʼə (15)
ʔi na Tuuruʔ ʔimey na šuy’akałi
“tur’a peʔ pir’ik pari,
tur’a peʔ pir’ik pari”.
ʔukʼey na huutuk tiʔih.
hin na{h/ł ?} muʔaraki ša mupir’ik pari.
ʔimey šikiʔ:
“tur’a peʔ na muʔurtuk,
porke si ˹hin (18), kuy ʔəykʼəy neełek,
ʔenke təškʼə pał ʔakuˀ,
pwes [na upir’ik pari, ʔo] na muʔurtuk
	ʔukʼey nah kʼał ˹maseeta (19) naki, piškuʔ naki.
INSERT: ʔasək nah pał tumukiˀ waakʼaˀ łik təškʼə 
pwes ʔonde ʔimey:
“tur’a peʔ nbir’ik pari”- ʔimey nah sipani,
kuuruʔ muʔukšaya
ʔi tur’ey nah mupir’i ¢ʼama.
peero ʔimey ke:
“tur’a peʔ nʔurtuk.
ʔiikamaakuh łik,
təškʼə pał hiˀ ʔakuh”
pwes ʔəyk⁺əy na muʔurtuk,
ʔi ˹ʔasək (1) ʔukʼey pensar ʔurtʼuyʔ
maseeta naki ʔakuła šan šahah.
ki si mas ateroˀ ʔukʼey piškuʔ naki.
bweeno pwes ʔentonse na Tuuruʔ ʔimey nah šuy’akałi:
“sam’u kika hinaʔ graw’a, hinaʔ hutu,
porke ku pał hiʔ ʔəykʼəyʔ neełek”
B
ʔi waakʼaʔ łík pwes təškʼə.
ʔe.. tuupaʔ ša ʔotro maku.
ʔuukaˀ nał kʼał pʼetʼe hur’u.
ʔi ˹ʔasək (1) ˹mupʼunuła kikih (20) pʼetʼe hur’u,
ki mutrweeno na{h/ł ?} pulʼey,
ʔi ʔotro ˹pari (21), hin bał muʔukʼa nał tronar
	˹ʔasək (1) ˹mupʼunuła nał kikih (20) hur’u.
˹ʔoor’o (22) pʼiššš! nał pulʼeyʔ.
˹ʔoor’o (22) pʼiššš! 
ʔaa pwes kuy pir’ikan ke tur’ey 
	na ʔiiwa ʔih hur’u šurum’uułi man.
AY HIJO DE SESENTA PUTAS, hm.
C
bweeno pwes ʔidyay waakʼaˀ łik, ˀi waakʼaˀ łik,
ʔi, ʔentonse ʔakukʼi nał hiʔ ša ˹šahah (23) sanhon,
łəkʼəyˀ kʼał šuwayi,
ʔi ʔimey nah ke:
“nda wak’i.  ndaˀ wak’i.  nadaˀ wak’i boola”
“ʔa, hin, porke kater’o nenˀ”- ʔimey nah šuwayi.
“hin, ʔombre. 
hin nder’o naka”
“byen gater’o nenʔ”
ʔalfin ˹łəknəyˀ (9) šuwayi,
ʔi ʔimey nah ke waˀ kiˀ waki łik, pweh.
ʔi ʔikʼey łik wakʼi łik.
UNA DE TANTO, nukʼey nah ˹šuuruk (24) ša mukrus ˹mutʼum’ay (25),
ʔi ter’oyˀ.
ʔe, ˹ʔasək (14) ter’oyˀ łik,
ʔišapiy na ʔelahah.
ʔi ˹pʼašpʼeyˀ (26) łik kikih,
doose tanto ʔišpaˀ ša ʔelahah šuwayi. 
</text>
<notes>
1.   ʔasək- <tk> cuando </tk>
2.   ʔasək- <tk> cuando... así que </tk>
3.   ʔəran- <tk> que la gran </tk>
4.   <tk> muʔukʼa nah REMECER </tk> <er> the text does not show where (4) ought to be </er>
5.   ¢ʼərwə r̃aama- <tk> rama mas sencilla </tk>
6.   kəəwə harari- <tk> marimba </tk>
7.   ši nah mutum’u mutunatʼi mumarimba- <tk> y a no tocar su marimba </tk>
8.   łəknəy łik- <tk> obedecieron </tk>
9.   łəknəyˀ- <tk> ukʼey łik VENCER </tk>
10.   <tk> con toda la juersa </tk> <er> the text does not show where (10) ought to be </er>
11.   hinaˀ ʔuuli- <tk> de un hulazo </tk>
12.   tum’uy šipʼi šah- <tk> tumukiˀ ʔukʼey DESCUARTIZAR </tk>
13.   ašukaʔ- <tk> comida </tk>
14.   asək- <tk> así que </tk>
15.   təškʼə- <tk> a la mierda </tk>
16.   <er> the comment has been scratched out </er>
17.   <er> the comment has been scratched out </er>
18.   hin- <tk> no </tk>
19.   maseeta- <tk> macetona de </tk>
20.   mupʼunuła kikih- <tk> muʔukʼa nał esponjar </tk>
21.   pari- <tk> día </tk>
22.   ʔoor’o- <tk> sólo </tk>
23.   šahah- <tk> ʔoriyah </tk>
24.   šuuruk- <tk> kʼał garrotazo </tk>
25.   mutʼum’ay- <tk> neła  muCOLA </tk>
26.   pʼašpʼeyˀ- <tk> ʔukʼey łik REPARTIR </tk>
</notes>