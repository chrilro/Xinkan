Title: Sipani 1979R
Speaker: Cipriano Gόmez Yermo
Language: Guazacapán
Collector: TK
Date Recorded: June 1979
Date Transcribed: ?
Date Typed: 08/09/2006
Typed By: ER

<text>
pwes na ʔikʼał huurak, yaw’i nał kiʔ ˀakukʼih,
ʔi łəkʼəyˀ sipani;
siiriˀ nał ʔikʼah sipani;
hin bir’iyʔ.
ʔentónse təškʼə sam’uw⁺ey
ʔi ter’oyʔ hinaʔ mulansa,
ʔi tur’ey ša makʼuh.
ʔakuła ˹tum’uyʔ šipʼi nah šaʔah (1) na huurak
ʔi ʔasta ˹ke (28) tum’uyʔ šukʼa ʔuw’ih huurak.
ke ná sipani, komo na huurak šukʼeyʔ
naawuuła nał hiʔ muʔay’aała ʔo muʔukšaya,
ʔi ˹ʔasək hən’əyʔ (2) ke šuukaʔ muʔukšumu
ʔi huurakiˀ nah,
ʔentonse ʔar’eyˀ pulʼeyˀ kʼał kahon
ʔi ˹tʼen’oyʔ ša kahon (na) ču tʼuuri (3) 
ʔi nan’iyʔ ša pəpʼə ʔuy.
ʔentonse tur’ey na pəpʼə ʔuy na tʼuuri.
ʔentonse na sipani hinaʔ muʔukšaya ʔipalʼa nał hiʔ
ša šaaru.
ʔi... pir’iyʔ ˹ču kahon (4) man ʔukʼa nah kʼeyʔ ša ʔuy nał 
ʔakukʼih.
ʔentonse kuuruʔ ʔišap⁺iyʔ
ʔi ˹ʔapleyʔ łik (5).
ʔi pir’iy ke kʼał tʼuuri nał ʔuukaˀ kʼaataʔ ša kahon. 
ʔentonse kʼənəkʼiłaʔ ʔukšaya hinaʔ ʔukšumu
porke na nah hin nał hooroy na nookałih.
patʼey nał kikih ʔukah, piyˀ kiʔ ʔałi. 
ʔentonse na ʔukšaya łəkʼay’ey muʔay tuutuk.
ʔi nukʼey nah ču tʼuuri.
ʔi ʔentonse ʔərakiˀ, ʔərakiʔ 
ʔasta ˹ke (29) ˹hooroyʔ muʔayapaʔ (6) huurak.
ˀi ʔentonse nukʼey nah mulansa neła nah ter’oy tuma,
porke šan diwina nah waškukʼih,
ʔał tuma kiʔ aʔułuʔ mulansa,
muter’o naʔał,
ʔi mutur’a nał ša makʼuh.
pwes na nah, komo hin nał hən’əyˀ,
“ʔutʼan” muʔim’a nał ʔukšaya,
ʔukšumu “taatʼan”.
˹ʔasək (7) ʔəraʔ nał paʔał,
ʔikʼał ʔay’aała poo¢ʼa nał hiʔ ša ʔuy.
ʔi wənak tuma naʔał,
ʔi ʔentonse pulʼey kikih ˹na (8) tuma,
ʔi ʔišpaʔ pʼətana ša ˹hur’atilʼi (9),
ša (30) pir’iyʔ ke ʔuukaʔ nał tuma, 
waškʼuyʔ,
ʔi hin sam’uyʔ neła kiˀ kʼiir’eyʔ na tʼitʼah.
ʔentonse na ʔay’aała kʼəy’ey mulansa
ʔi ʔakuła ʔukʼey segir (?) poo¢ʼa.
ʔentonse na šurumu kuuruʔ ʔayaw’ah.
ʔi ʔim’ey nah ke munukʼa na mulansa.
“han lansa kuy nukʼan naka, šurumu”
“byen (? ʔahə) naka hoorokaʔ.
naka hoorokaˀ,” ʔimeyˀ nah
“naka kiʔ hoorokaʔ.”
ˀentonse ʔimey nah ke
“kuy nukʼan naka kalansa
pero ku yakaˀ ʔakuˀ pir’ikan ʔutaka”
“˹ʔutʼan! han hiˀ hooron ʔutʼan natəəkah (10). 
hin ʔutʼan kaˀ y’an pwehʔ”
“hin, nah na man šukʼey taataka. 
hentʼeełe łik man šukʼey taataka.
nah ter’ołan. 
kuriy’a ʔəntʼəkan ʔutaka. 
ʔatəy’ah hiʔ ša maku,
˹ʔatəy’ah (11) hiʔ ʔukahn.
bweeno pwes, ʔalfin (?) pulʼey ˹łənəyʔ (12).
ʔi ʔakuła ša maku,
ʔi pir’iyʔ ke ˹kʼał kolčon pipi (13) nał ʔukah maku. 
ʔentonse ʔakuła tur’ey kʼaj punyu (31) šəha, šəha šaaru,
ʔi weskey nah ˹ʔał (14) maku.
tuumuˀ kəəwəˀ pipi.
tuumuʔ kəəwəʔ.
ʔentonse ʔakuła tundʼiy na ʔotʼok šaha (32). 
ʔi hin nał mupur’i ʔutah.
ʔi nah nah ʔimey ke
“na nenˀ naw’uka.
na nenˀ naw’uka. 
kapatʼa šam’a ke kakuła nin’ikan nenˀ ša ʔuy”
“ʔa... pwes byen (ʔahə) naw’unˀ (15), pulʼan,
porke hin nał šan nšukʼa,
porke taataka, sipani šukʼałan.
ʔi ʔatəy’ah ʔukʼaka naka
“pwes ʔišpay’a pweh,
ku y’an wirikʼi” ʔim’ey nah.
“hin nʔišapʼa,
porke wili ʔukʼan”
“ʔa... ʔəndə ša kofre man.
ʔatəy’ah hiˀ kʼał ˹naakʼuka (16)”
“pero weena taʔ tupʼałan”
“ʔa... ʔəndə kiʔ.
ku y’an wirikʼi.”
bweno pwes ˹łəknəyˀ nah (17).
ʔakuła ʔišapiyʔ nawakʼu. 
ʔi wašałikyʔ.
ˀentonse ʔišpaʔ.
ʔimey nah ke muʔukʼa perdonar
porke ʔakuła nan’íy ša pəpʼə ʔuy. 
ˀi ʔentonse ʔim’ey nah ke nah na sipani šukʼałan taata
ʔentonse hin bał ˹tuupaˀ kʼənəkʼi (18) šurumu. 
hin bał tur’ey tuma. 
ʔi nah na sipani, ʔukʼey malisyar, (?)
ʔe... ʔotro pari ʔimey ke haran’a minakiw’ah,
hin bał ʔakuła tur’a tuma. 
ˀi ʔentonse ʔim’ey łik nah,
“ndaʔ šukʼak šurumu,
porke hin bał ˹akʼənəkʼi (19)
˹hin hən’ən (20) weena ʔukʼałan na konseeho.
ndaʔ šukʼak.
ndaˀ ša šaaru ʔi ndaˀ hir’ik šaaw’uk” ˀim’ey łik.
pwes waakʼaʔ łik. 
ʔi ˀentonse waakʼaʔ łik ša šaaru.
ʔi ʔimey ke ʔipalʼa nał ʔakuʔ.
pero komo nah na šurumu ˹ki ten’ah hənəkʼih (21) naʔał,
ʔakuła tur’ey hutu yəma, hutu šu¢ʼuła yəma,
˹ʔukʼey tantyar han hiʔ łonkʼoʔ ʔih hutu,
neła (22) mutʼura nah hutu
ʔentonse ʔukʼey ʔenkantar
ʔi pur’uy hinaʔ mupuur’uk naʔał.
ʔi ˀentonse na nah šiiriˀ ʔəəlʼə ʔotʼok šaha (33)
hinaʔ taahu hutu łotʼotʼo nał hiʔ ša ʔootʼek.
ʔentonse waštaʔ sipani hinaʔ muʔukšaya.
ʔi ʔimey ke:
“ˀišikʼi pari ndaʔ p⁺arnik
porke łotʼotʼo hiʔ,
tiikʼi hiʔ.
ʔiwši narih łotʼotʼo hiʔ”
pwes na ʔukšumu ʔim’ey:
“sam’u naka na wapʼiłih.
kuy nenʔ sam’un na puh.
ndaʔ nikʼik na ʔałi.
ndaʔ pi¢ʼak.”
ʔentonse nahłik ˹weskʼeyˀ kikih ʔałi (23)
ʔi ˹sən’əłeyʔ (24) hinaʔ puh,
ˀi hinaˀ šeekʼeh.
ʔi tuumuʔ kumu ¢ʼahama kumu ʔuw’iłih.
˹ʔiw’ał klaabu šu¢ʼuła (25) waštaʔ ša mukwerpo.
hin bał łik paataʔ ʔəykʼəy kikih.
ʔe šał (34) maasaʔ kiʔ tupʼaw⁺ah.
ʔentonse ʔim’ey nah ʔukšaya hinaˀ ʔukšumu 
	ke muʔukʼa perdonar,
	ke hin bał kuy šukʼey. 
ʔentonse “QUÉ PERDONAR Y NO PERDONAR”
“ʔay nukʼa nenʔ [permiisu] (→ pwes o̷) pwes
	neła y’an wirikʼi ˹nʔanimalʼiiłi:
	nhur’uułi, npaatʼuułi, nmiy⁺aałi (26) ʔimey nah.
“QUÉ ANIMALES Y NO ANIMALES”
nah na ter’oy łik piyʔ.
˹tʼing’eyˀ nukʼa nah na šuuruk (27).
ter’oyˀ ʔukšumu ʔi ʔukšaya.
hin ʔukʼey perdonar.
man giʔ. 
</text>
<notes>
1.   tum’uyʔ šipʼi nah šaʔah- <tk> ʔukʼey benefisyar </tk> 
2.   ʔasək hən’əyʔ- <tk> “de ver”; could be also ˹asək pir’iyˀ˺ </tk>
3.   tʼen’oyʔ ša kahon (na) ču tʼuuri- <tk> ʔukʼey ʔenkahonar kryaturiita </tk>
4.   ču kahon- <tk> “cajoncito”
5.   ʔapleyʔ łik- <tk> ʔukʼey kiˀ destapar kih </tk>
6.   hooroyʔ muʔayapaʔ- <tk> “llegó a término de” </tk>
7.   ʔasək- <tk> asike </tk>
8.   na- <tk> de </tk>
9.   hur’atilʼi- <tk> “enfrente de” nah </tk>
10. ʔutʼan! han hiˀ hooron ʔutʼan natəəkah- <tk> ʔutaka.  “como va a ser” ʔutaka </tk>
11. ʔatəy’ah- <tk> “tal punto </tk>
12. łənəyʔ- <tk> “creer </tk>
13. kʼał kolčon pipi- <tk> “colchonazo de bejuquillo”
14. ʔał- <tk> ʔałi a mistake in Xinca
15. naw’unˀ- <tk> “mʼijo” 
16. naakʼuka- <tk> kanawakʼu a mistake in Xinca </tk>
17. łəknəyˀ nah- <tk> ʔukʼey obedeser </tk>
18. tuupaˀ kʼənəkʼi - <tk> “tranquilo” ukảwah </tk>
19. akʼənəkʼi- <tk> kontento ʔukʼah </tk>
20. hin hən’ən- <tk> “a saber” </tk>
21. ki ten’ah hənəkʼih- <tk> “muy de alcance </tk>
22. ʔukʼey tantyar han hiʔ łonkʼoʔ ʔih hutu,
neła- <tk> neła kiˀ muʔaltuura kiʔ ukʼey tantyar ke </tk>
23. weskʼeyˀ kikih ʔałi- <tk> ʔukʼey sokar </tk>
24. sən’əłeyʔ- <tk> ʔukʼey sokar </tk>
25. ʔiw’ał klaabu šu¢ʼuła- <tk> “cuantos clavo” </tk> 
26. nʔanimalʼiiłi: nhur’uułi, npaatʼuułi, nmiy⁺aałi- <tk> nˀanimáles </tk>
27. tʼing’eyˀ nukʼa nah na šuuruk- <tk> not in text as spoken </tk>
<tk> NOTE: all but 2 occurrences of Gentonse are actually pronounced ˀentónses </tk> 
28. ke- <tk> omit ? </tk> 
29. ke- <tk> omit ? </tk> 
30. ša- <tk> ʔonde (ša/ʔasək) <tk> 
31. punyu- <tk> (? measure; puʔ ?) </tk> 
32. ʔotʼok šaha-  <tk> pwerta (ʔotʼok šaha/maku) </tk> 
33. ʔotʼok šaha- </tk> pwerta (ʔotʼok šaha) </tk>
34. ¢ʼama- <tk> (šał/¢ʼama) </tk>
</notes>