Title: La Sierpa 1974R
Speaker: Cipriano Gόmez Yermo
Language: Guazacapán
Collector: TK
Date Recorded: 1974
Date Transcribed: ?
Date Typed: 08/21/2006
Typed By: ER

<text> 
ndaˀ pir’ik pweh, pataˀ nwirikʼi
kuy ˀim’an
A COMO PUEDA kuy gim’an,
porke hin nbatʼa šam’a.
pwes ʔántes hin nał šan ʔuy nahaˀ,
porke hin šan kag ˀišapʼah,
ˀi hinaˀ mupoder dyos, PADRE ETERNO,
na čuše keela par’a šeekʼe nał ˀakukʼiy̰
ˀi ša graw’a nał ʔakukʼiy par’a šeeke,
łəkʼəy kʼał taawuk,
ˀi kʼənəkʼəłaˀ
porke poyoy nah ke kuy šukʼey,
pero ˹baboosa nał ukey kikih (1),
porke na n’ah, meero ʔay’aała,
porke kapitaana ʔay’aała naˀał.
ʔentonse turey na taawuk ša m’akʼuh,
ˀi sukʼuy par’ah mu kʼatʼak wiikʼi,
ˀi ʔatiy’ah tupʼaw’ey.
ˀentonse ˹ˀasək (11) ˹pir’iy paˀał (2)
ˀišapʼa nał hiˀ ʔuy par’ah mukʼatʼak wiikʼi,
ˀi ˀentre mas ˹pari (3),
mas ˀəraki nał hiˀ ču taawuk.
mas ʔuy nał a¢ʼorana ša naru.
ˀi ˀentonse wa ki tupʼey ˀatiy’ah.
bweeno pwes, kʼał ˹pari (12) ˀukey pensar
	ke ku šukʼeyʔ. 
sam’uy ˀi ten’oy ša ʔuray.
˹šuy’a (4) tumuy sim’i na ˀuray
ˀi hin teeroˀ taawuk. 
ˀentonse ˀimey nah:
“hahá ˀi simberwensa, ˀentonse hin naka kataawuk.
kuy naka (kuy) tupʼan ša Tekwambur̃u.
ʔatiy’ah kuy ˀakuˀ tupan naka.” 
bweeno pwes, komo ʔay’aała naˀał, čukšaya, kapitaana ʔay’aała, 
awir’ikʼi hinaˀ ˹hur’a woona (13)
pwes wirikʼiłaˀ hinaˀ ˹hur’a woona (13)
ˀi tupʼey ˀatiy’ah,
ˀi ˀentonse ˀuukaˀ pał ˀuy ˹nahaˀ (5),
no porke ˀántes hin nał šan ʔuy,
ˀasta ˹ˀəran ˀuy (15) akuˀ nał tur’ey ʔuy na ¢ʼiim’aałi, kuukuułi,
ʔasta ʔadelantet de ¢ʼehe nał ˀakuˀ turah ʔuy,
porke hin nał šan.
ˀe komo na ˹mutʼum’ay (14) sirpyenta, ša ˹{waštak/yəwak} pari (6)
	tupaw’ah ˹mutʼum’ay (14).
man ʔałi nahaˀ ˹ša {waštak/yəwak} pari (7) ʔukah ˹ʔəran (8) ʔutʼa ʔuy.
hin šan ʔiipan ʔuy, solo ˀəraˀ.
˹han ʔałi (9) ?
porke man ʔukʼa ˀuy ˹ša waštak pari (9).
˹ša ˀišpak pari (10) hin šan ˀər’an ʔuy,
piyˀ ki ˀukʼah,
porke nah hin muʔukʼa,
hin mupu¢ʼu ʔuy nah ša laadu man.
man giˀ kuy ˀiman naka, pwes.
hin bał šan mas.  nah paˀał 
</text> 
<notes> 
1.   baboosa nał ukey kikih- <tk> “haciéndose el peje” na ukah </tk> 
2.   pir’iy paˀał- <tk> “vino a ver este” </tk> 
3.   pari- <tk> “días” </tk> 
4.   šuy’a- <tk> “primero” </tk> 
5.   nahaˀ- <tk> ša LUGAR DE həˀ </tk> 
6.   {waštak/yəwak} pari- <tk> “lado sur” </tk>
7.   ša {waštak/yəwak} pari- <tk> “grandes” </tk> 
8.   ʔəran- <tk> “porqué” </tk> 
9.   ša waštak pari- <tk> “al lado sur” </tk> 
10. ša ˀišpak pari- <tk> “el lado saliente” </tk>
11. ˀasək- <tk> “cuando” </tk> 
12. pari- <tk> “día” </tk> 
13. hur’a woona- <tk> “encanto” </tk> 
14. mutʼum’ay- <tk> koolah </tk> 
15. ˀəran ˀuy- <tk> Río Grande </tk> 
</notes>